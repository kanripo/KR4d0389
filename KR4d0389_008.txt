# -*- mode: mandoku-view; -*-
#+TITLE: 牟氏陵陽集
#+DATE: 2015-08-25 00:07:09.566754
#+PROPERTY: ID KR4d0389
#+PROPERTY: BASEEDITION WYG    
#+PROPERTY: JUAN 卷八
<pb:KR4d0389_WYG_008-1a>¶
欽定四庫全書¶
　陵陽集巻八¶
　　　　　　　　　　　　　元　牟巘　撰¶
　　奏劄¶
　　　咸淳辛未十二月初一日轉對劄子¶
臣一介踈賤誤玷周行每竊惟念自先臣子才以来世¶
受國恩至深至厚涓埃未報日懼空官兹者皇帝陛下¶
視朔前殿諸門洞開旦氣清明而臣以此時猥當轉對¶
<pb:KR4d0389_WYG_008-1b>¶
天光所臨其敢具文以塞故事臣嘗伏讀國史竊觀元¶
祐三年五月一日蘇軾轉對條陳三事其一條曰唐大¶
宗司門令式云其有無門籍人有急奏者皆令監門與¶
仗家引奏不許闗礙祖宗之制自兩省兩制近臣六曺¶
等監長貳有所欲言及典大藩鎮奉使一路出入辭見¶
皆得奏事殿上其餘小臣布衣亦時特賜召問非獨以¶
通下情知外事亦以考察羣臣能否情偽非苟而已伏¶
望更與大臣商議除臺諌開封知府已許上殿外其餘¶
<pb:KR4d0389_WYG_008-2a>¶
臣僚舊制許請間奏事及出入辭見許上殿者皆復祖¶
宗故事元祐六年八月一日范百禄轉對亦條陳三事¶
其一條曰太祖皇帝建隆三年詔自今每五日内殿起¶
居翰林學士及文班常轉官轉對既又命尚書省集官¶
議其可者而行之真宗皇帝詔有司録轉對章疏一本¶
留中祖宗之於轉對其勤且至如此今一嵗之中侍朝¶
者有數臣僚每次二員轉對不過十餘人借使人悉知¶
而言言皆見用亦不過十數事耳望詔執事審議轉對¶
<pb:KR4d0389_WYG_008-2b>¶
之制悉由太宗真宗舊章二臣之言大祗因轉對以通¶
下情以廣上意而已臣嘗謹心攷觀元祐五六年間大¶
小之臣類無不得其言者或入見上十事或經筵陳三¶
劄此言及君徳者也或議差役或爭回河此言及政事¶
者也或言陜西地震或言冬温不雪或言日食六分之¶
變此言及灾異者也或十九疏論章惇或十三疏論蔡¶
確或十疏論安燾此言及小人者也或乞免浙西五穀¶
力勝錢或乞蠲放户部餘剩錢或乞取常平敇令删為¶
<pb:KR4d0389_WYG_008-3a>¶
一書且放秋成収糴斗斛此言及民事者也或乞昭寳¶
元慶厯令内侍省取先朝帳籍比較近年用度之數或¶
言奉宸庫已取珠子六十斤户部已用金三千六百兩¶
此言及節用者也禁中求乳母則劉安世等言之内中¶
朱紅車子亂行則蘇軾劾之其言及宫闈者如此皇太¶
后親屬向宗良知邢州則蘇轍言之皇太后親屬撲斷¶
酒務少欠官屬錢均作七年送納則曽肇等言之其言¶
及戚畹者如此随龍馮宗道遷轉則王岩叟言之内批¶
<pb:KR4d0389_WYG_008-3b>¶
錢班幹當牛羊司劉言幹當翰林司則曽肇言之一宋¶
用臣叙復中州刺史則范祖禹以為官寺興土木不可¶
以復用一陳景元校黄本道書則范祖禹又以為異端¶
虚誕不可以成宗夫其一時更進迭諌議論己有餘并¶
包兼容聴受巳甚美而臣軾臣百禄猶惓惓以復舊制¶
議轉對為言豈過計哉忠言利行固不厭其多王道利¶
宣固不嫌其廣也伏惟皇帝陛下作共即位於今八年¶
凢其所建植施置壹是皆以元祐為的而聴言一事尤¶
<pb:KR4d0389_WYG_008-4a>¶
極謙隆初元詔書盡復祖宗舊制間因臣僚避對則又¶
戒飭申嚴導人使言固巳無所壅蔽乃自比嵗頓異流¶
傳皆謂諸臣進言稍有忤拂聖意厭憚玊色弗怡或顧¶
左右而言他或視屋霤而不答人臣犯顔逆耳本為難¶
事藉令未能施用柰何更加沮傷遂使循黙成風此豈¶
盛世宜有我朝以言立國列聖相傳未嘗罪一言者雖¶
中更大拂亂大傷敗而社稷之長久終有賴于人言然¶
則人言何負於國倘陛下不察徑銷毁之志士忠臣寧¶
<pb:KR4d0389_WYG_008-4b>¶
不為之解體況外而邊事孔繁内而隂邪伺隙日食不見¶
天且忘予而入冬過燠寒氣未效其何以興來嵗冦敓¶
相挺或能勝予而豐嵗且然脱有水旱其何以善其後¶
惟有一綫言脉所當極意扶持今日果巳盡如元祐則¶
聴言之法固當益循于元祐今日或未盡如元祐則聴¶
言之法尤當百倍于元祐陛下試取元祐諸臣之論奏¶
與夫愚臣前者之條陳蠖濩燕閒特賜觀省聖明之意¶
必將有槩於中其繼自今益恢聖聴毋疑其歸過而賣¶
<pb:KR4d0389_WYG_008-5a>¶
直毋嫌其立異而要名凢有苦口之言率皆虚心以攷¶
其懇直恂忱者則欣然容受其忠實有補者則立見施¶
行或者偶非其人則他山之石可以攻玊不當以人而¶
廢言或皆無可採則川澤納汚山藪蔵疾亦當容之而¶
勿問庶幾聴言之美一與元祐同符天下幸甚臣於二¶
臣無能為役特援轉對之比以寫憂愛之私干冒天威¶
惟陛下幸赦狀¶
　　乾㑹節進銀狀(武岡/)¶
<pb:KR4d0389_WYG_008-5b>¶
彌月不遲於赫一人之有慶任圡作貢丕昭萬國之来¶
朝上件銀品列於金英生於石地不愛寳式彰萬億年¶
之休天用降康誕受九五福之夀¶
　　　申省乞祠狀¶
某本以濶疎加之闇劣荷明時曲矜於先緒而大造不¶
棄於微蹤擢之於患難之餘畀之以民社之寄葢亦自¶
知其非據猶欲少報於殊私領事以来盡力所至雖一¶
毫未有於實恵而千里或諒其苦心顧以資淺望輕平¶
<pb:KR4d0389_WYG_008-6a>¶
時不足以鎮壓數竒命薄所至輒值于艱虞妖雖人興¶
咎將誰執何敢效相尤之語但知為自治之規賴廟朝¶
逺揚於徳威幸封境獲清于旬浹有如旁郡之元惡亦¶
為多方而悉擒尙藉覆存未聞觸罷兹遂書于下考正¶
當勉于後圖外則障蔽客邪内則補治元氣必得精神¶
强詡之吏庶無嵗月玩愒之風重念某䑕技已窮馬力¶
既竭况以跨年之久病凛乎末路之難全深恐疾顛有¶
辜隆使敢攄真悃上瀆公朝欲乞矜憐特賜敷奏縱未¶
<pb:KR4d0389_WYG_008-6b>¶
加于顯黜願亟畀以閒祠得稍遂休息之私實仰拜生¶
成之徳¶
　　　辭免除浙東提刑狀¶
除委驟加愚衷増惕伏念某素無能解見謂迂踈自汙¶
省署之華居慚玩愒比籲祠宫之請實出忱真葢深懼¶
于踰涯惟必期于從欲俄䝉簡擢躐畀臬司惟外臺之¶
寄最嚴而左翊之區至近地大物博岸獄頗滋人微望¶
輕風稜何有况復侵于多病亦欲遂於稍休敢乞公朝¶
<pb:KR4d0389_WYG_008-7a>¶
特賜敷奏収回成煥謹毖祥刑或未棄于微踪尙改畀¶
于小壘庶可效涓糜之力兹允謂生成之恩¶
　　　申省乞祠狀¶
某藐爾孱庸誤䝉奬拔平生夢想豈望臺郎旦夕馳驅¶
况在甸服固知極難于稱塞猶欲少効于疲駑逮此彌¶
年居然愒日既不能悉聰明智慮坐蔽于獄成又不能¶
體疾痛癢疴力伸于民隠振揚何有仇怨巳多良以物¶
望之輕祗為明指之玷載惟弱質每覺早衰自夏秋以¶
<pb:KR4d0389_WYG_008-7b>¶
訖冬率菑病而寡懽况心力必凋意緒怔忡無非親齋¶
居之時固己積曠瘝之咎前奏力祈于夙退庶幾少逭¶
于疾顛自堕因循第増愧惕茲幸書于下考其敢昧於¶
初心是用力控微忱上干鈞造欲望察其真切賜以敷¶
陳特賦祠官俾安愚分别遴時望以重職司誓殫香火¶
之勤仰答乾坤之施¶
　　　武岡置靖安寨申省狀¶
本軍雖為僻壘然西通融桂北控沅靖南連全永家與¶
<pb:KR4d0389_WYG_008-8a>¶
溪洞相聮舊来節次於要害去處置立堡寨控扼防札¶
無慮十五六而後徭省各安武岡一邑雖地無溪洞而¶
紫陽郷都分最濶去軍縣且二百餘里其俗頑獷又與¶
永郡接境往往惡少之所出沒迺無巡寨以為彈壓戊¶
辰妖冦相挺嘯聚無所控制幾至猖獗本軍随冝招捕¶
仰賴聖朝威徳随得弭寧事定之餘儻又不知防守非¶
所以懲前事而毖後患也某雖僥倖替去然不敢不為¶
此邦長久之慮昨差官相度下育渡乃紫陽鄉要害之¶
<pb:KR4d0389_WYG_008-8b>¶
地遂行創立寨屋三十餘間及寨官衙守等皆是本軍¶
自行措辦一毫不以擾民并已齊備了畢今来欲以靖¶
安寨為名招刺寨軍一百人駐北防守見將標釘到已¶
斷妖賊周千四等及其餘妖徒田産盡行籍入本寨充¶
養軍之費或尙支用不敷在本軍随時那融應付其契¶
勘得本官舊有武陽寨監押一員併同管轄一員闕官¶
嵗久欲乞公朝敷奏將上件二闕省罷特置知靖安寨¶
兼巡檢一員專任武岡縣紫陽長溪兩鄉防札之責仍¶
<pb:KR4d0389_WYG_008-9a>¶
下吏部作闕許經任人差注或從本軍選辟一名庶幾¶
此寨既建可以聮接聲勢禁伏姦暴千里均拜安靖之¶
福實為利便¶
　　　剙大禮例庫申省狀¶
本軍每遇大禮例進奉銀二千二百十一兩一錢四分¶
随綱别進奉銀三百八十四兩五錢二分五釐所有價¶
錢係照指揮截撥及剗刷雜色窠名應副外尚且不敷¶
舊来弊例或敷之質庫墟户或敷之軍縣吏胥甚至有¶
<pb:KR4d0389_WYG_008-9b>¶
告訐獻助之名本非得已而吏胥縁姦重貽民害質庫墟¶
户之往往停閉以避科買市井蕭然日甚一日某曩嵗¶
抵軍詢知此病應詞訴并不許告訐獻助而他未能區¶
處也縁本軍以縣為軍賦入有限兼因妖冦調發官軍¶
民兵為費不貲某不敢以一鏹一粒科擾百姓自行那¶
融應辦皆出於常年調度之外郡計愈見單窘無可措¶
畫遂痛行樽節浮費及供給等錢銖積寸累計見錢一¶
萬貫者創置大禮銀綱貼助解庫一坐月収微息專一¶
<pb:KR4d0389_WYG_008-10a>¶
樁管不許移動無遇大禮年分収買兩項進奉銀兩除¶
久例截撥剗刷錢外將本軍三年所積息錢支出添助¶
上件銀兩價錢咸淳八年明堂大禮為始大約可増錢¶
六千四百餘貫者比之目今市價畧同在民可無倍費¶
庶幾稍革科配獻助等弊田閭之間生意初回務以仰¶
稱聖朝嚴恭大禮不瀆不擾之意本軍除以節次施行¶
外所合具申公朝欲乞劄下本軍照應永為無窮之利¶
　　　祈雨未獲申諸司狀¶
<pb:KR4d0389_WYG_008-10b>¶
本軍今嵗苗稼茂盛但自六月以来一向缺雨髙下之¶
田率皆告病早稻抽穂者亦多焦巻連日祈求雖四郊¶
間有得雨去處却未沾足萬人之命一年之計决此數¶
日雖巳多方疎剔獄訟講行寛恤如諸牢囚繫勘酌疎¶
放合催錢物等第寛減外竊念謬政致菑實為守者之¶
罪豈容恬然自處謹蔬食閉閤自省應出入並用小轎¶
儀物後樂並省少見身自貶削之意仍備申諸臺乞賜¶
申奏將某罷黜以謝千里之民¶
<pb:KR4d0389_WYG_008-11a>¶
　　表¶
　　　賀乾㑹節表¶
陽居大夏實符炎運之興徳為聖人爰記虹流之瑞亨¶
嘉之㑹福禄攸同中賀恭惟皇帝陛下祗遹駿猷丕釐¶
熹命文宜多子共知有道之長漢舉髙年尤欲及人之¶
老時萬時億之徳之純臣幸際昌期阻陪賀列周而復¶
始泰元願神莢之増罄無不宜天保效南山之祝¶
　　　賀夀崇節表¶
<pb:KR4d0389_WYG_008-11b>¶
至哉坤元乃順承天誕彌厥月于其王母受兹介福於¶
萬斯年慶輯無疆歡生有感中賀恭惟夀和皇太后陛¶
下儉慈是寳恬澹無為在太極先自見兩儀之運以天¶
下養坐膺五日之朝瑞節相宣瑶觴胥懌臣欣逢華旦¶
越任黔邦聴長樂之嚴鐘莫陪鳴玉増泰元之神筴復¶
見循環¶
　　　浙東提刑到任謝表¶
右銓愒日方自惡于鵜梁左翊觀風俾載馳于駰轡寵¶
<pb:KR4d0389_WYG_008-12a>¶
光舄奕感激輪囷中謝惟民之生皆天所命本無不善¶
何有于刑自後世尊用司空城旦之書故斯人浸迷闗¶
雎麟趾之意然則臬事亦重矣安得仁者以司之禁於¶
未然輔所不及矜畀庶戮必深識聖人不獲己之心明¶
清單辭類皆非俗吏所能為之事盍咨淑問庸受嘉師¶
伏念臣見謂謭能粗承忠教帶衡佩矩僅守曲士之尋¶
常錯節盤根初蔑良工之剖劂荷曲予於先緒每加録¶
於後踪出領州麾專城良忝入汙省户典選何裨自知¶
<pb:KR4d0389_WYG_008-12b>¶
稱塞之難願循止足之分俞音汔閲誤渥更加叨乘使¶
傳之華越在帝王之近然而地大物衆曷諏度之能周¶
人㣲望輕於振揚乎奚有覺鉛刀之甚鈍懼繡斧之莫¶
勝視事云初撫躬增惕兹葢恭遇皇帝陛下好生如舜¶
克寛若湯得位曰仁式廣天地之大徳措刑不用方臻¶
帝王之極功爰重職司以嚴甸服臣敢不明謹于獄殫¶
既厥心迭禮樂而有光愧曷當於華選畫衣冠而不¶
犯惟仰贊于盛時¶
<pb:KR4d0389_WYG_008-13a>¶
　　　謝吿奏¶
將命俶臨贊書申錫寵臨所被戴捧奚堪恭惟皇帝陛¶
下體念臣工惠綏畿服訓詞至厚葢有三代之風威嚴¶
在前不違咫尺之地綸音所建節瑞以光臣自愧微踪¶
驟膺隆使維丕顯休命何以對揚監於兹祥刑尚思勉¶
厲¶
　　　賀明堂慶成表¶
度九尺之筵稱秩元祀歌萬年之頌申命用休慶衍宗¶
<pb:KR4d0389_WYG_008-13b>¶
祊澤流函夏中賀恭惟皇帝陛下齋莊中正寅畏嚴恭¶
式彰致美之忱菲食如禹聿嚴昭事之徳卑服即文宜¶
迄用于肇禋而畢来于諸福臣濫將隆擢幸際昌辰宫¶
廟駿奔莫贊聲明之盛邦家燕祉益祈運祚之長¶
　　　賀皇太后表¶
世室合祛肇成熈事東朝介福喜溢慈顔萬國咸歡兩¶
宫交賀中賀恭惟皇太后陛下功髙保佑徳備徽柔肅¶
在廟之忱此思齊所以聖等如山之夀曰天保莫不増¶
<pb:KR4d0389_WYG_008-14a>¶
屬載舉于縟儀庸茂迎于景貺臣親逢盛旦濫玷使華¶
燕及皇天繁祉願綏于文母于彼原隰懽謡樂聴于堯¶
民¶
　　　賀皇后牋¶
禮嚴上帝於皇旒璪之儀美萃中宫爰賛玉齍之祀萬¶
方禔福三殿均懽中賀恭惟皇后殿下文定厥祥柔嘉¶
維則夙有家而警戒孝敬相成茲在廟而肅雝徽音是¶
嗣贊今日王猷之盛踵我朝后徳之賢臣拭目邦榮縻¶
<pb:KR4d0389_WYG_008-14b>¶
身外服秉文顯相莫陪多士之聮移俗厚倫共美二南¶
之化¶
　　　謝赦表¶
熈事備成禮嚴三載慶條敷宥和暢九垓聖澤流行嘉¶
生歡懌中謝恭惟皇帝陛下寅恭饗帝忠厚承家神感¶
至誠已聿懷於多福邦有大賚用斂錫於庶民開釋無¶
辜薫蒸極治臣初將隆指即奉寛書湯網濶疎咸識自¶
新之路吕刑明恤益宣不殺之仁¶
<pb:KR4d0389_WYG_008-15a>¶
　　　賀夀崇節表¶
四月維夏日行南陸之長八千為春天錫東朝之夀宫¶
闈輯慶海宇均懽中賀恭惟皇太后陛下秉徳靜專㳺¶
神恬澹詩歌震夙生民時維姜嫄易用正中介福於其¶
王母穀旦相先於嘉㑹藻旒親奉於怡愉臣幸際昌期¶
敬裒善頌近畿持節莫陪長樂之儀廣内稱觴第想瑶¶
池之集¶
　　　賀乾㑹節表¶
<pb:KR4d0389_WYG_008-15b>¶
嵗在夀星爰紀誕彌之節陽居大夏況逢長養之辰華¶
渚流光寰區輯慶中賀恭惟皇帝陛下聰明天縱聖敬¶
日躋億載怡愉方奉稱觴之樂四方綏靖自臻磐石之¶
安于萬斯年既多受祉臣欣逢盛際敬輯頌聲自慚周¶
雅之使臣阻陪在列願與帝鄉之父老仰祝殊齡¶
　¶
　¶
　陵陽集巻八¶
